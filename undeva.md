# undeva

Undeva, într-o ţară îndepărtată,  
au construit un complex turistic în mijlocul unui război civil.

O cupolă de sticlă, capodoperă a arhitecturii moderne,  
acoperă întregul complex.

Înăuntru turiştii stau la piscine, arbori tropicali,  
şi serate dansante.

După geamul cupolei trec maşini de război  
şi au loc violuri şi mutilări.

La început turiştii au fost şocaţi, dezgustaţi  
şi au cerut intervenţia ONU.

Cu timpul s-au obişnuit să-şi ţină privirea  
pe partea de cinci stele a geamului.

Apoi au reînceput să se uite afară, fiindcă devenise  
principala atracţie a vacanţei.

**(2006)**