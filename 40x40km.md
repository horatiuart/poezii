# 40 x 40 KM şi 0.06 UA

E ultimul om de pe pământ.  
Azi s-a trezit ca de obicei singur, dar de data aceasta nu numai singur în casa lui, ci şi în întreaga lume.  
...  
Totul s-a întâmplat fără nici o avertizare, ca un lucru normal, ce trebuia să se întâmple la un moment dat, într-o dimineaţă.  
...  
E linişte.  
E atâta linişte încât aude freamătul copacilor.  
Un sunet nou.  
Poate doar în copilărie l-a mai auzit.  
Sau a stat să-l asculte.  
...  
Ce ciudat.  
Dacă n-ar fi plecat de acasă, nici n-ar fi remarcat că a rămas singur pe pământ.  
...  
Cu ce e mai diferit acum?  
...  
E apus de soare.  
Se lasă încet, peste valuri, şi colorează marea.  
Cine-ar fi crezut că soarele face acest efort şi dacă nu e nimeni să privească.  
...  
Ce contează cu adevărat?  
Are mai multe şanse să afle acum?  
Când e ultimul om rămas?  
O să-şi dea seama înainte de a dispărea şi el?  
...  
Poate au plecat toţi pe o insulă.  
Toţi oamenii, înghesuiţi unul lângă altul, ar încăpea pe o mică insulă de 40 x 40 de km.  
Toţi oamenii, puşi unul pe umărul celuilalt, ar face un şir lung de 0,06 Unităţi Astronomice şi s-ar putea ridica să atingă o stea călătoare prin Univers. (Notă: în iunie 1983 cometa Sugano-Saigusa-Fujikawa a trecut la o distanţă de 0.0628 Unităţi Astronomice - 9.394.754 km de planeta Pământ).  

***(2005)**