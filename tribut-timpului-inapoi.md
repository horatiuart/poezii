# tribut timpului înapoi

mereu mă voi întoarce aici  
când, ostenit de viaţă  
voi căuta visul  
pe unde l-am pierdut,  
pe unde a rămas,  
de unde am plecat  
şi voi cere tribut timpului înapoi.

mereu voi căuta urma pasului meu în nisip  
ce nu s-a şters de vânturi, nici valuri  
şi voi cere tribut timpului înapoi.

clipă ce treci, clipă ce vii  
clipă ce mori şi mă pierzi  
vei învia odată cu mine  
când voi cere tribut timpului înapoi.

când voi cere tribut timpului înapoi  
unde voi fi? poate-ntr-o zare  
de foc şi de-amintire,  
undeva uitat, aşteptând timpul  
să mă dezrobească,  
plătindu-şi tributul.

zare de foc, să ceri pentru mine  
tribut timpului înapoi.

**(1994)**